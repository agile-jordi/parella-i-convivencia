---
layout: post
title: "La parella reeixida"
categories: blog
excerpt:
tags: []
image:
  feature:
date: 2017-06-27
modified: 
author: gaspar
---

En totes les cultures conegudes el casament és un acte social molt important. Hi ha llocs que és una festa que dura dies. La nostra cultura és igual, malgrat els canvis i el progrés. També entre nosaltres el casament és una festa important, i l’ambient que hi domina és l’alegria i la felicitació.

Evoquem ara la crisi. Segons les estadístiques, la meitat (o el que sigui) dels casaments entre nosaltres acabarà en separació. I, no es pot dubtar, la gran majoria dels que es casen, també dels que decideixen conviure sense casar-se, han començat amb il·lusió, amb ganes de trobar i donar-se una autèntica felicitat.

Davant d’aquest fet hi ha diverses reaccions. Molts pensen que això no els ha de passar a ells. Però aquesta sensació és enganyosa. No hi ha cap situació ni cap parella que visqui més enllà dels processos normals de la relació. Les dificultats es poden presentar i es presenten a totes les parelles. Altres tenen la sensació que el matrimoni és una certa loteria. Si surt bé, la parella pot arribar a ser molt feliç. Però pot sortir malament; aleshores, el millor que poden fer és separar-se i refer la seva vida. Si la parella comença a anar malament, no hi ha res a fer; acabaran separant-se.

Nosaltres creiem una altra cosa. Les dificultats es poden preveure i la parella les pot afrontar i controlar abans que siguin ja irrecuperables. Això, però, no surt de manera espontània i no s’aconsegueix sense esforç. Cada parella té la missió d’aprendre a conèixer-se i a detectar els problemes de relació que poden presentar-se per molt diverses causes: la manera de ser de cadascun, les aficions, l’escala de valors, el
tarannà de les dues famílies...

La relació de parella és font de realització i de felicitat, i alhora pot ser també font de conflictes. La parella reeixida no és la que ha tingut la sort d’avenir-se sinó la que ha preparat la seva relació, la seva convivència, el seu diàleg. Aquest blog es posa a la vostra disposició per ajudar-vos a fer el camí d’un veritable reeiximent de la vostra parella.