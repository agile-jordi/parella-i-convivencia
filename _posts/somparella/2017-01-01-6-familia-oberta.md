---
layout: post
title: "6. Família oberta"
excerpt: ""
modified: 
categories: somparella
tags: []
image:
  path: images/tema6.jpg
  feature: tema6.jpg
comments: true
share: true
author: som_parella
---

Com a persones i com a parella formem part de la societat. D’ella rebem molts beneficis i al mateix temps ens marca i ens condiciona. La mateixa societat està en construcció i necessita la col·laboració de tots. Forma part de la nostra maduresa de persona i de parella  participar en el desenvolupament positiu i just de la societat.
 
És veritat que la parella necessita en els seus inicis un temps de coneixement mutu i de consolidació. Però ha d’evitar sempre el perill del tancament en ella mateixa i d’ignorar els altres i la societat. L’obertura de la parella i de la família al bé social no només ajuda a construir la societat sinó que contribueix a la maduració de la mateixa família. Ajuda a superar el perill del tancament de les famílies i dels seus membres. Una de les primeres manifestacions d’aquesta obertura social és el clima de la casa i de la família; cal que la vostra llar sigui oberta i acollidora, sensible als problemes dels altres, on s’hi trobin bé els amics dels adults i les colles dels fills.
 
La parella està cridada a participar en el bé col·lectiu en alguns dels múltiples àmbits de la vida social: treball, veïns, oci, escola, cultura, política... I ho pot realitzar de diverses maneres: aportació econòmica, treball personal, voluntariat, compromís professional i polític... Cada persona i cada parella tenim el repte de trobar el propi estil d’aportació social. I cal seny i diàleg per trobar l’equilibri entre la vida de parella i de família, i l’obertura als altres i a la societat. És important valorar els pros i contres de cada possible compromís, i les seves repercussions en la vida de la parella i de la família. Cal coordinar sempre les perspectives i els interessos de tots en un acord mutu.
 
En la nostra societat tan complexa i professionalitzada és bo promoure un esperit de  generositat gratuïta que vagi més enllà del compromís per contracte i col·labori de manera desinteressada en el bé social. Això ajuda a fer més humà el clima de la societat i enriqueix l’esperit de les persones i de les famílies.

## Qüestionari

6a. Com us relacioneu amb els respectius pares, famílies i amics?

6b. Com us distribuïu les feines a la vostra llar?

6c. Com influeix en la vostra vida el treball professional?

6d. Teniu alguna activitat de tipus social fora de casa? Quina valoració en feu?; Us heu plantejat la possibilitat de fer un voluntariat plegats?

6e. Com us organitzeu l’economia familiar? Us heu plantejat la col·laboració econòmica amb col·lectius necessitats?    